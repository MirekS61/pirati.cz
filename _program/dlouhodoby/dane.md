---
title: Daňový systém
img: https://www.pirati.cz/_media/rp/program/me_308_taxincentives.png
category: dlouhodoby
topic: Hospodářství
---

Prosazujeme přehledné a spravedlivé daně, ze kterých lze financovat kvalitní veřejné služby. Pokud navíc lidé uvidí, že s jejich penězi stát hospodaří efektivně, budou mít při placení daní lepší pocit.

Naším cílem je vyrovnání veřejných rozpočtů a odstranění dluhu v rámci reformy [finančního systému][finance], ale i eliminace exekutorských praktik vedoucích k finanční spirále zadlužení rodin a jednotlivců. Výdaje ve veřejných rozpočtech uspoříme zejména díky [průhlednému hospodaření][transparence] úřadů, [e-governmentu][e-government], snížení byrokracie a zavedení [majetkové odpovědnosti][sluzebni-zakon] politiků a úředníků. Klademe důraz na hospodárné a efektivní využívání vybraných prostředků.

Prosazujeme následující principy pro zdanění:

* **Srozumitelné daňové zákony.** Daňové zákony mají být napsány tak, aby jim daňový poplatník rozuměl. Zasadíme se o maximální likvidaci daňových výjimek, omezení neustálých změn daňových zákonů a zrušení odpouštění daní úředníky. Stát navíc poskytne drobným plátcům daně, kteří o to projeví zájem, [svobodný software][svoboda-informaci] na účetnictví a daňové povinnosti, aby plnění zákonných povinností co nejvíce usnadnil.

* **Přiměřená výše daní.** U každé přímé daně by měla být stanovena hranice, pod kterou bude poplatník od daně osvobozen (obvyklý osobní majetek u daně z majetku, minimální výše příjmu u daně z příjmu, rodinná darování u darovací daně apod.). Naopak vhodně zvolené zdanění velkých korporací by mělo v daňovém systému působit proti vzniku monopolů. Zasadíme se o progresivní zdanění. Při zvyšování daňové sazby budeme vždy brát v úvahu dopad zvýšení sazby na celkový výběr daní.

* **Nižší zdanění práce.** Daňovou zátěž dnes nesou z velké míry zaměstnanci. Snížení zdanění lidské práce zvyšuje schopnost konkurovat okolním státům, motivuje lidi pracovat a podnikat a odstraňuje problémy práce na černo. Prosadíme, aby daň z práce měla mírně progresivní sazbu s dolní hranicí pro osvobození nízkých příjmů. Tato hranice by měla být stanovena jako co nejvýše možný násobek základního příjmu blížící se mzdovému mediánu.

* **Zdanění nových oblastí.** Stát vydává značné prostředky na vytváření a rozvoj trhu a veřejných služeb. Každý podnikatel trh využívá a měl by se na jeho nákladech podílet. Usilujeme o rozložení daňové zátěže i na dosud nezdaněné či nedostatečně zdaněné oblasti (daňové ráje, velké korporace, zdanění transakcí u finančních a pozemkových spekulací, prostituce, [drogy][psychotropni-latky]).

* **Využití technologií.** V obchodním rejstříku zveřejníme majetková a personální propojení korporací. Zavedeme automatizované zpracování údajů o podnikatelích, které umožní výběr daní ve složitých majetkových strukturách. Využijeme nové technologie k automatické a anonymní kontrole účetnictví. Finanční úřad by zasahoval jen v případě důvodného podezření. Odbouráme EET. Zpřísníme však postih odhalených podvodů a nekalých praktik.

* **Průhlednost veřejného sektoru.** Veřejný sektor musí jít příkladem. Politici a manažeři ve veřejných institucích budou mít povinnost zveřejňovat rozpočty. Veřejných zakázek a přidělování dotací se budou moci účastnit pouze podnikatelé s průhlednou majetkovou strukturou, kteří platí v České republice daně.

Pirátská strana podporuje vyšší zapojení občanů do rozhodování. Občané by měli mít možnost podílet se na tvorbě místního rozpočtu a přispívat veřejně prospěšné organizaci podle vlastního výběru – ovšem pouze za podmínky, že organizace bude [transparentní][transparence], dar do stanovené výše by si mohli odečíst z daní.

[finance]: https://www.pirati.cz/program/dlouhodoby/finance
[transparence]: https://www.pirati.cz/program/dlouhodoby/transparentni-organizace/
[e-government]: https://www.pirati.cz/program/dlouhodoby/e-government
[sluzebni-zakon]: https://www.pirati.cz/program/dlouhodoby/sluzebni-zakon
[svoboda-informaci]: https://www.pirati.cz/program/dlouhodoby/svoboda-informaci
[psychotropni-latky]: https://www.pirati.cz/program/dlouhodoby/psychotropni-latky/
