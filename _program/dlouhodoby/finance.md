---
title: Finance
img: https://www.pirati.cz/_media/rp/program/korporace.png
category: dlouhodoby
topic: Hospodářství
---

Ekonomickým základem úspěšné společnosti je tvorba hodnot a jejich sociálně spravedlivé rozdělování. Finance jsou krví těchto procesů. A státní finance jejich podstatnou částí. Proto je třeba financím věnovat náležitou pozornost. Piráti proto prosazují omezení dluhového financování, a to na všech úrovních (stát, kraje, obce, ale i firma, rodina či jednotlivec) dodržováním dlouhodobě vyrovnaných rozpočtů, zdanění finančního sektoru a volnou konkurencí měn. Na úrovni státu chceme především zabránit plíživé privatizaci jeho věřiteli.

V důsledku koncentrace kapitálu, globalizace a užití moderních technologií získaly finanční instituce a jejich vlastníci značnou moc, kterou řídí ekonomiky a státy. Piráti chtějí vrátit určování pravidel, kterými se řídí ekonomické subjekty, občanům prostřednictvím jimi volených zástupců.

K zajištění těchto cílů navrhujeme v oblasti financí následující opatření:

* **Omezenit dluhové financování.** Naším cílem jsou dlouhodobě vyrovnané rozpočty a odstranění státního dluhu. Půjčování si na splátku existujícího dluhu považujeme za nežádoucí jev. Proto v době konjunktury a vrcholu považujeme za důležité maximalizovat přebytkové rozpočty s prioritním užitím přebytku k omezování existujícího dluhu a naopak v době recese a deprese schodkové rozpočty minimalizovat.

* **Motivovat občany v produktivním věku k podnikání a práci.** Tvorbu hodnot považujeme za rozhodující schopnost prosperující společnosti spolu se sociálně citlivým rozdělováním vytvořených hodnot. Té chceme docílit především zapojením co nejširšího okruhu občanů do tohoto procesu, zjednodušením podmínek podnikání a především zlepšením poskytování informací ze strany státu. Proto klademe důraz na digitalizaci státní správy.

* **Rozdělovat společností vytvořené hodnoty sociálně citlivě.** Prosazujeme odvozování minimální mzdy od životního minima a jejich valorizaci vázanou na inflaci, proinflační chování ekonomických subjektů považujeme za nežádoucí. Prosazujeme co nejsrozumitelnější a sociálně citlivý daňový systém, viz. programový bod [Daňový systém][dane]. Prosazujeme sociálně co možná nejcitlivější zdravotní systém, viz. programový bod [Zdravotnictví][zdravi]. Prosazujeme sociálně co možná nejcitlivější sociální systém (důchodů a dávek), viz. programový bod [Sociální systém][duchod]. Z dalších oblastí prosazujeme prioritní financování vzdělání, viz. programový bod [Vzdělání][vzdelani], vědy a výzkumu, viz. programmový bod [Věda a výzkum][veda], informační společnosti, viz programový bod [Svoboda informací][informace], ale i bydlení. Jak toho chceme dosáhnout? Vyšší efektivitou výběru daní, zdaněním nových oblastí, využitím moderních technologií a poskytováním potřebných informací, ale též vyšší efektivitou státní správy.

* **Nebránit existenci elektronických měn a přímé směně.** Piráti podporují používání decentralizovaných anonymních měn, jako je např. elektronická měna Bitcoin nebo lokální měny. Postavíme se proti snahám finančních skupin a státu omezovat a kriminalizovat užití libovolných prostředků směny (elektronické systémy, hotovost, vzácné kovy, přímá směna). V případě firem, které poskytují služby státu, naopak podporujeme možnost platit daň formou zápočtu.

* **Oddělit úspory od investic.** Prosazujeme oddělení komerčního a investičního bankovnictví. Je potřeba oddělit ukládání úspor občanů a jejich investování za účelem zisku, aby občané jasně věděli, jak s jejich penězi bude banka zacházet. Finanční spekulace budou moci probíhat pouze s vlastním kapitálem investorů, nikoliv na úvěr z peněz střadatelů.

Jsme přesvědčeni, že bez změny stávajícího finančního systému se budou krize podobné té z roku 2008 ustavičně opakovat. Zadlužování státu a financování stávajícího dluhu současným způsobem považujeme za dlouhodobě neudržitelné, předpokládá neustálý ekonomický růst a znemožňuje budoucím vládám vykonávat nezávislou politiku. Považujeme ho za selhání politiků v roli správců země.

[dane]:https://www.pirati.cz/program/dlouhodoby/dane
[zdravi]:https://www.pirati.cz/program/dlouhodoby/zdravotnictvi
[duchod]:https://www.pirati.cz/program/dlouhodoby/socialni-system
[vzdelani]:https://www.pirati.cz/program/dlouhodoby/vzdelani
[veda]:https://www.pirati.cz/program/dlouhodoby/veda
[informace]:https://www.pirati.cz/program/dlouhodoby/svoboda-informaci
