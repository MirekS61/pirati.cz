---
title: Sociální systém
img:
category: dlouhodoby
topic: Veřejné služby
---

Garantem sociálního systému musí být stát. Sociální politika státu je základním pilířem společenské stability. Úkolem státu je vytvořit pro všechny své občany podmínky, v nichž by mohli důstojně a zdravě žít.

Piráti jsou přesvědčeni, že současná ekonomika vytváří dostatek zdrojů pro důstojný život všech, rozdělování těchto zdrojů však není ve všech případech sociálně citlivé. Rozvoj technologií a automatizace vede logicky k dostatku produktů při zapojení menšího podílu pracovní síly. Zvýšená produkce umožňuje zajistit základní lidské právo na důstojný život všech občanů, tedy i těch, kteří pracovat nemohou, nebo se chtějí věnovat činnosti, která není v dané době placená. Cílem Pirátů je co nejširší zapojení občanů v produktivním věku do tvorby hodnot naší společnosti.

Piráti prosazují systémové změny v přístupu k řešení problematiky zaměstnanosti, její struktury a zároveň sociálních jistot. Chceme se přiblížit takovému uspořádání společnosti, ve kterém systém přerozdělování do té míry motivuje ke smysluplné práci, že ji vykonává tolik lidí, kolik je zapotřebí k vytvoření zdrojů pro všechny. Současně chceme vytvořit prostor pro rozvoj nekomerčních aktivit (viz. programový bod svobodná kultura [Svobodná kultura][kultura], viz. programový bod volnočasové aktivity [Volnočasové aktivity][aktivity]), které pracovní trh neumí ohodnotit.

* **Základní příjem.** Jedním z možných komplexních řešení sociálních otázek je základní příjem. Jedná se o model přerozdělování prostředků, ve kterém každý občan, nezávisle na své ekonomické situaci či jiných podmínkách, získává rovný základní příjem zajišťující důstojný život. Základní příjem zmírňuje strach z nezaměstnanosti, z nemožnosti zajistit sobě a své rodině nejzákladnější životní potřeby. Nahradil by většinu podmíněných dávek současného sociálního systému a slev na dani z příjmu, tedy i byrokratický aparát s ním související. Základní příjem by mohl nahradit minimální mzdu, protože člověk by měl větší svobodu v rozhodování, zda a za jakých podmínek bude pracovat. Zavedení základního příjmu není jediná možnost, jak zajistit důstojný život pro všechny občany. Předpokládáme širokou celospolečenskou diskusi a schvalování dlouhodobých řešení v referendu. Výše případného základního příjmu se musí odvíjet od možností ekonomiky.

* **Důchody.** Piráti vystupují proti privatizaci státního důchodového systému. Prosazujeme průběžný důchodový systém, jakožto především zdroj důstojného života důchodce. Počítáme s tím, že by se základní příjem stal součástí důchodů. Podporujeme i tzv. III. pilíř jako zásluhový. Kdo chce a může, se na důchod zajišťuje i mimo tyto systémy. Zasadíme se o realizaci informační služby občanovi v predikci výše jeho důchodu (dle aktuálních podmínek). Valorizaci důchodů chceme vázat na dosaženou inflaci a růst/pokles HDP. 

* **Sociální péče.** Je úkolem státu pomoci lidem v obtížné sociální situaci. Zejména jde o zajištění potřeb občanů s postižením, nemocných, seniorů, rodin s dětmi či dětí bez rodičů a vytvoření systému sociálního bydlení. Konkrétní sociální služby stát nutně zajišťovat nemusí. Mohou být zajištěny v domácí péči, sociálními zařízeními, církvemi, charitou nebo komunitními aktivitami.

[kultura]:https://www.pirati.cz/program/dlouhodoby/kultura
[aktivity]:https://www.pirati.cz/program/dlouhodoby/volnocasove-aktivity
